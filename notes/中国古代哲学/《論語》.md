# 《論語》

君子務本，本立而道生。

巧言令色，鮮矣仁！

君子不重則不威，學則不固。主忠信，無友不如己者，過則勿憚改。

夫子溫、良、恭、儉、讓以得之。夫子之求之也，其諸異乎人之求之與？

君子食無求飽，居無求安，敏於事而慎於言，就有道而正焉，可謂好學也已。

貧而無諂，富而無驕未若貧而樂，富而好禮者也。

不患人之不己知，患不知人也。

為政以德，譬如北辰，居其所而眾星共之。

道之以政，齊之以刑，民免而無恥；道之以德，齊之以禮，有恥且格。

視其所以，觀其所由，察其所安。人焉廋哉？

君子不器。

先行其言，而後從之。

君子周而不比，小人比而不周。

攻乎異端，斯害也已！

非其鬼而祭之，諂也。見義不為，無勇也。

人而不仁，如禮何？人而不仁，如樂何？

獲罪於天，無所禱也。

居上不寬，為禮不敬，臨喪不哀，吾何以觀之哉？

君子之於天下也，無適也，無莫也，義之與比。

君子懷德，小人懷土；君子懷刑，小人懷惠。

放於利而行，多怨。

不患無位，患所以立；不患莫己知，求為可知也。

夫子之道，忠恕而已矣。

見賢思齊焉，見不賢而內自省也。

君子欲訥於言，而敏於行。

事君數，斯辱矣，朋友數，斯疏矣。

有君子之道四焉：其行己也恭，其事上也敬，其養民也惠，其使民也義。

居敬而行簡，以臨其民，不亦可乎？居簡而行簡，無乃大簡乎？

回也，其心三月不違仁，其餘則日月至焉而已矣。

汝為君子儒，無為小人儒。

質勝文則野，文勝質則史。文質彬彬，然後君子。

知之者不如好之者，好之者不如樂之者。

務民之義，敬鬼神而遠之，可謂知矣。

仁者先難而後獲，可謂仁矣。

君子可逝也，不可陷也；可欺也，不可罔也。

中庸之為德也，其至矣乎！民鮮久矣。

不憤不啟，不悱不發，舉一隅不以三隅反，則不復也。

暴虎馮河，死而無悔者，吾不與也。必也臨事而懼，好謀而成者也。

富而可求也，雖執鞭之士，吾亦為之。如不可求，從吾所好。

蓋有不知而作之者，我無是也。多聞擇其善者而從之，多見而識之，知之次也。

仁遠乎哉？我欲仁，斯仁至矣。

君子坦蕩蕩，小人長戚戚。

子溫而厲，威而不猛，恭而安。

以能問於不能，以多問於寡；有若無，實若虛，犯而不校。

士不可以不弘毅，任重而道遠。仁以為己任，不亦重乎？死而後已，不亦遠乎？

危邦不入，亂邦不居。天下有道則見，無道則隱。邦有道，貧且賤焉，恥也；邦無道，富且貴焉，恥也。

不在其位，不謀其政。

子絕四：毋意，毋必，毋固，毋我。

苗而不秀者有矣夫！秀而不實者有矣夫！

未能事人，焉能事鬼？未知生，焉知死？

一日克己復禮，天下歸仁焉。為仁由己，而由人乎哉？

仁者其言也訒。

君子不憂不懼。

死生有命，富貴在天。君子敬而無失，與人恭而有禮。四海之內，皆兄弟也。君子何患乎無兄弟也？

君子之德風，小人之德草。草上之風，必偃。

夫達也者，質直而好義，察言而觀色，慮以下人。在邦必達，在家必達。夫聞也者，色取仁而行違，居之不疑。在邦必聞，在家必聞。

先事後得，非崇德與？攻其惡，無攻人之惡，非脩慝與？一朝之忿，忘其身，以及其親，非惑與？

問仁，子曰：愛人。問知，曰：知人。

問友，子曰：忠告而善道之，不可則止，無自辱焉。

問政，子曰：先之，勞之。

君子於其所不知，蓋闕如也。名不正，則言不順；言不順，則事不成；事不成，則禮樂不興；禮樂不興，則刑罰不中；刑罰不中，則民無所措手足。故君子名之必可言也，言之必可行也。君子於其言，無所苟而已矣。

誦詩三百，授之以政，不達；使於四方，不能專對；雖多，亦奚以為？

其身正，不令而行；其身不正，雖令不從。

不能正其身，如正人何？

近者說，遠者來。

無欲速，無見小利。欲速，則不達；見小利，則大事不成。

不得中行而與之，必也狂狷乎！狂者進取，狷者有所不為也。

不恆其德，或承之羞。

君子和而不同，小人同而不和。

君子泰而不驕，小人驕而不泰。

剛毅、木訥，近仁。

士而懷居，不足以為士矣。

有德者，必有言。有言者，不必有德。仁者，必有勇。勇者，不必有仁。

貧而無怨難，富而無驕易。

見利思義，見危授命，久要不忘平生之言，亦可以為成人矣。

君子思不出其位。

不逆詐，不億不信。抑亦先覺者，是賢乎！

以直報怨，以德報德。

不怨天，不尤人。下學而上達。知我者，其天乎！

脩己以安人。

汝以予為多學而識之者與？非也，予一以貫之。

無為而治者，其舜也與？夫何為哉，恭己正南面而已矣。

可與言而不與之言，失人；不可與言而與之言，失言。知者不失人，亦不失言。

人無遠慮，必有近憂。

躬自厚而薄責於人，則遠怨矣。

君子病無能焉，不病人之不己知也。

君子求諸己，小人求諸人。

君子矜而不爭，群而不黨。

有一言而可以終身行之者乎？子曰：其恕乎！己所不欲，勿施於人。

知及之，仁不能守之；雖得之，必失之。知及之，仁能守之。不莊以涖之，則民不敬。知及之，仁能守之，莊以涖之。動之不以禮，未善也。

言未及之而言謂之躁，言及之而不言謂之隱，未見顏色而言謂之瞽。

性相近也，習相遠也。

道聽而塗說，德之棄也。

鄙夫！可與事君也與哉？其未得之也，患得之；既得之，患失之。苟患失之，無所不至矣。

飽食終日，無所用心，難矣哉！

小人之過也必文。

君子有三變：望之儼然，即之也溫，聽其言也厲。

君子信而後勞其民，未信則以為厲己也；信而後諫，未信則以為謗己也。

大德不踰閑，小德出入可也。


