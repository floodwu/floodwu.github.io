# 《韓非子》

不知而言，不智；知而不言，不忠。

以乱攻治者亡，以邪攻正者亡，以逆攻顺者亡

战战栗栗，日慎一日，苟慎其道，天下可有。

所以难言者：言顺比滑泽，洋洋纚纚然，则见以 为华而不实。敦祗恭厚，鲠固慎完，则见以为掘而不伦。多言繁称， 连类比物，则见以为虚而无用。捴微说约，径省而不饰，则见以为刿而不辩。激急亲近，探知人情，则见以为谮而不让。闳大广博，妙远不测，则见以为夸而无用。家计小谈，以具数言，则见以为陋。言而近世，辞不悖逆，则见以为贪生而谀上。言而远俗，诡躁人间，则见以为诞。捷敏辩给，繁于文采，则见以为史。殊释文学，以质信言，则见以为鄙。时称诗书，道法往古，则见以为诵。

千乘之君无备，必有百乘之臣在其侧，以徒其民而倾其国；万乘之君无备，必有千乘之家在其侧，以徒其威而倾其国。

人主不能用其富，则终于外也。此君人者之所识也。

纣之亡，周之卑，皆从诸候之博大也；晋也分也，齐之夺也，皆以群臣之太富也。夫燕、宋之所以弑其君者，皆此类也。

明君之蓄其臣也，尽之以法，质之以备。故不赦死，不宥刑；赦死宥刑，是谓威淫。

道者，万物之始，是非之纪也。

虚则知实之情，静则知动者正。

有智而不以虑，使万物知其处；有贤而不以行，观臣下之所因；有勇而不以怒，使群臣尽其武。是故去智而有明，去贤而有功，去勇而有强。

明君无为于上，君臣竦惧乎下。明君之道，使智者尽其虑，而君因以断事，故君不躬于智；贤者勑其材，君因而任之，故君不躬于能；有功则君有其贤，有过则臣任其罪，故君不躬于名。

不贤而为贤者师，不智而为智者正。臣有其劳，君有其成功，此之谓贤主之经也。

道在不可见，用在不可知。虚静无事，以暗见疵。

函掩其迹，匿有端，下不能原；去其智，绝其能，下不能意。

人主之道，静退以为宝。不自操事而知拙与巧，不自计虑而知福与咎。是以不言而善应，不约而善增。

明君之行赏也，暖乎如时雨，百姓利其泽；其行罚也，畏乎如雷霆，神圣不能解也。故明君无偷赏，无赦罚。赏偷，则功臣墯其业；赦罚，则奸臣易为非。

国无常强，无常弱。奉法者强，则国强；奉法者弱，则国弱。

若以誉进能，则臣离上而下比周；若以党举官，则民务交而不求用于法。故官之失能者其国乱。

明主使法择人，不自举也；使法量功，不自度也。

夫为人主而身察百官，则日不足，力不给。且上用目，则下饰观；上用耳，则下饰声；上用虑，则下繁辞。

绳直而枉木断，准夷而高科削，权衡县而重益轻，斗石设而多益少。

以法治国，举措而已矣。

矫上之失，诘下之邪，治乱决缪，绌羡齐非，一民之轨，莫如法。厉官威名，退淫殆，止诈伪，莫如刑。刑重，则不敢以贵易贱；法审，则上尊而不侵。

明主之所导制其臣者，二柄而已矣。二柄者，刑德也。何谓刑德？曰：杀戮之谓刑，庆赏之谓德。

为人臣者畏诛罚而利庆赏，故人主自用其刑德，则群臣畏其威而归其利矣。

人主非使赏罚之威利出于已也，听其臣而行其赏罚，则一国之人皆畏其臣而易其君，归其臣而去其君矣。此人主失刑德之患也。

人主者，以刑德制臣者也。

君见恶，则群臣匿端；君见好，则群臣诬能。

去好去恶，群臣见素。

天有大命，人有大命。

去甚去泰，身乃无害。

权不欲见，素无为也。

事在四方，要在中央。圣人执要，四方来效。虚而待之，彼自以之。

矜而好能，下之所欺。辩惠好生，下因其材。上下易用，国故不治。

圣人执一以静，使名自命，令事自定。不见其采，下故素正。因而任之，使自事之；因而予之，彼将自举之；正与处之，使皆自定之。

谨修所事，待命于天，毋失其要，乃为圣人。

圣人之道，去智与巧。智巧不去，难以为常。

道无双，故曰一。

虚静无为，道之情也。

干不革，则动泄不失矣。动之溶之，无为而攻之。喜之，则多事；恶之，则生怨。故去喜去恶，虚心以为道舍。

欲为其国，必伐其聚；不伐其聚，彼将聚众。

一家二贵，事乃无功。夫妻持政，子无适从。

凡人臣之所道成奸者有八术：一曰同床，二曰在旁，三曰父兄，四曰养殃，五曰民萌，六曰流行，七曰威强，八曰四方。

凡说之难：在知所说之心，可以吾说当之。

事以密成，语以泄败。

凡说之务，在知饰所说之所矜而灭其所耻。

夫龙之为虫也，柔可狎而骑也；然其喉下有逆鳞径尺，若人有婴之者，则必杀人。人主亦有逆鳞，说者能无婴人主之逆鳞，则几矣。

凡人之大体，取舍同者则相是也，取舍异者则相非也。

圣人之治国也，固有使人不得不爱我之道，而不恃人之以爱为我也。恃人之以爱为我者危矣，恃吾不可不为者安矣。

明主者，使天下不得不为己视，天下不得不为己听。

善任势者国安，不知因其势者国危。

夫严刑重罚者，民之所恶也，而国之所以治也；哀怜百姓轻刑罚者，民之所喜，而国之所以危也。圣人为法国者，必逆于世，而顺于道德。

夫施与贫困者，此世之所谓仁义；哀怜百姓，不忍诛罚者，此世之所谓惠爱也。夫有施与贫困，则无功者得赏；不忍诛罚，则暴乱者不止。

夫严刑者，民之所畏也；重罚者，民之所恶也。故圣人陈其所畏以禁其邪，设其所恶以防其奸，是以国安而暴乱不起。吾以是明仁义爱惠之不足用，而严刑重罚之可以治国也。

无威严之势，赏罚之法，虽舜不能以为治。

善为主者，明赏设利以劝之，使民以功赏而不以仁义赐；严刑重罚以禁之，使民以罪诛而不以爱惠免。是以无功者不望，而有罪者不幸矣。

操法术之数，行重罚严诛，则可以致霸王之功。

古有伯夷叔齐者，武王让以天下而弗受，二人饿死首阳之陵。若此臣，不畏重诛，不利重赏，不可以罚禁也，不可以赏使也，此之谓无益之臣也。吾所少而去也，而世主之所多而求也。

用时日，事鬼神，信卜筮而好祭祀者，可亡也。

柔茹而寡断，好恶无决而无所定立者，可亡也。

喜淫辞而不周于法，好辩说而不求其用，滥于文丽而不顾其功者，可亡也。

浅薄而易见，漏泄而无藏，不能周密而通群臣之语者，可亡也。

亡征者，非曰必亡，言其可亡也。夫两尧不能相王，两桀不能相亡；亡王之机，必其治乱，其强弱相踦者也。

木之折也必通蠹，墙之坏也必通隙。然木虽蠹，无疾风不折；墙虽隙，无大雨不坏。

万乘之主，有能服术行法以为亡征之君风雨者，其兼天下不难矣。

人臣有议当途之失，用事之过，举臣之情，人主不心藏而漏之近习能人，使人臣之欲有言者，不敢不下适近习能人之心，而乃上以闻人主，然则端言直道之人不得见，而忠直日疏。

爱人，不独利也，待誉而后利之；憎人不独害也，待非而后害之。

人主之患在于信人，信人，则制于人。

人臣之于其君，非有骨肉之亲也，缚于势而不得不事也。故为人臣者，窥觇其君心也，无须臾之休，而人主怠傲处上，此世所以有劫君杀主也。

夫妻者，非有骨肉之恩也，爱则亲，不爱则疏。

丈夫年五十而好色未解也，妇人年三十而美色衰矣。

医善吮人之伤，含人之血，非骨肉之亲也，利所加也。

与人成舆，则欲人之富贵；匠人成棺，则欲人之夭死也。非舆人仁而匠人贼也，人不贵，则舆不售；人不死，则棺不买。

后妃、夫人太子之党成而欲君之死也，君不死，则势不重。情非憎君也，利在君之死也。故人主不可以不加心于利己死者。

明王不举不参之事，不食非常之食；远听而近视，以审内外之失，省同异之言以知朋党之分，偶参伍之验以责陈言之实；执后以应前，按法以治众，众端以参观。士无幸赏，无逾行，杀必当，罪不赦，则奸邪无所容其私。

徭役多则民苦，民苦则权势起，权势起则复除重，复除重则贵人富。苦民以富贵人，起势以藉人臣，非天下长利也。

夫水之胜火亦明矣，然而釜鬵间之，水煎沸竭尽其上，而火得炽盛焚其下，水失其所以胜者矣。今夫治之禁奸又明于此，然法守之臣为釜鬵之行，则法独明于胸中，而已失其所以禁奸者矣。

人臣者，非名誉请谒无以进取，非背法专制无以为威，非假于忠信无以不禁，三者，愍主坏法之资也。人主使人臣虽有智能，不得背法而专制；虽有贤行，不得逾功而先劳，虽有忠信，不得释法而不禁：此之谓明法。

主道者，使人臣前言不复于后，复言不复于前，事虽有功，必伏其罪，谓之任下。

人主使人臣言者必知其端以责其实，不言者必问其取舍以为之责。则人臣莫敢妄言矣，又不敢默然矣，言、默则皆有责也。

人主欲为事，不通其端末，而以明其欲，有为之者，其为不得利，必以害反。

不知治者，必曰："无变古，毋易常。"变与不变，圣人不听，正治而已。则古之无变，常之毋易，在常古之可与不可。

龟筴鬼神不足举胜，左右背乡不足以专战。然而恃之，愚莫大焉。

乱弱者亡，人之性也；治强者王，古之道也。

先王以道为常，以法为本。本治者名尊，本乱者名绝。凡智能明通，有以则行，无以则止。故智能单道，不可传于人。而道法万全，智能多失。

明主使民饰于道之故，故佚而有功。释规而任巧，释法而任智，惑乱之道也。乱主使民饰于智，不知道之故，故劳而无功。

凡败法之人，必设诈托物以来亲，又好言天下之所希有。

"上德不德"，言其神不淫于外也。神不淫于外，则身全。身全之谓德。

德者，以无为集，以无欲成，以不思安，以不用固。为之欲之，则德无舍；德无舍，则不全。用之思之，则不固；不固，则无功；无功，则生于德。德则无德，不德则有德。

所以贵无为无思为虚者，谓其意无所制也。

夫故以无为无思为虚者，其意常不忘虚，是制于为虚也。虚者，谓其意无所制也。今制于为虚，是不虚也。

虚，则德盛；德盛之为上德。

仁者，谓其中心欣然爱人也；其喜人之有福，而恶人之有祸也；生心之所不能已也，非求其报也。故曰："上仁为之而无以为也。"

义者，谓其宜也，宜而为之。故曰："上义为之而有以为也。"

礼者，外饰之所以谕内也。

道有积而积有功；德者，道之功。

礼繁者，实心衰也。

前识者，无缘而妄意度也。

人有祸，则心畏恐；心畏恐，则行端直；行端直，则思虑熟；思虑熟，则得事理。行端直，则无祸害；无祸害，则尽天年。得事理，则必成功。尽天年，则全而寿。必成功，则富与贵。全寿富贵之谓福。而福本于有祸。

人有福，则富贵至；富贵至，则衣食美；衣食美，则骄心生；骄心生，则行邪僻而动弃理。行邪僻，则身夭死；动弃理，则无成功。夫内有死夭之难而外无成功之名者，大祸也。而祸本生于有福。

凡失其所欲之路而妄行者之谓迷，迷则不能至于其所欲至矣。

失路者而肯听习问知，即不成迷也。

树木有曼根，有直根。直根者，书之所谓"柢"也。柢也者，木之所以建生也；曼根者，木之所以持生也。德也者，人之所以建生也；禄也者，人之所以持生也。

事大众而数摇之，则少成功；藏大器而数徙之，则多败伤；烹小鲜而数挠之，则贼其宰；治大国而数变法，则民苦之。

祸难生于邪心，邪心诱于可欲。

圣人之游世也，无害人之心，无害人之心，则必无人害，无人害，则不备人。

智士俭用其财则家富，圣人爱宝其神则精盛，人君重战其卒则民众，民众则国广。

凡物之有形者易裁也，易割也。

议于大庭而后言则立，权议之士知之矣。

圣人尽随于万物之规矩，故曰："不敢为天下先"。

夫能自全也而尽随于万物之理者，必且有天生。天生也者，生心也，故天下之道尽之生也。

人无愚智，莫不有趋舍。恬淡平安，莫不知祸福之所由来。得于好恶，怵于淫物，而后变乱。所以然者，引于外物，乱于玩好也。恬淡有趋舍之义，平安知祸福之计。而今也玩好变之，外物引之；引之而往，故曰"拔"。

事者，为也；为生于时，知者无常事。书者，言也；言生于知，知者不藏书。

空窍者，神明之户牖也。耳目竭于声色，精神竭于外貌，故中无主。中无主，则祸福虽如丘山，无从识之。

志之难也，不在胜人，在自胜也。

因可势，求易道，故用力寡而功名立。时有满虚，事有利害，物有生死，人主为三者发喜怒之色，则金石之士离心焉。圣贤之朴深矣。古明主观人，不使人观己。

安术有七，赏罚随是非，祸福随善恶，死生随法度，有贤不肖而无爱恶，有愚智而无非誉，有尺寸而无意度，有信而无诈。

危道有六，断削于绳之内，断割于法之外，利人之所害，乐人之所祸，危人于所安，所爱不亲，所恶不疏。

安国之法，若饥而食，寒而衣，不令而自然也。

明主坚内，故不外失。失之近而不亡于远者无有。

古之善守道者，以其所重禁其所轻，以其所难止其所易。

释法术而心治，尧不能正一国，去规矩而妄意度，奚仲不能成一轮；废尺寸而差短长，王尔不能半中。

明君之所以立功成名者四：一曰天时，二曰人心，三曰技能，四曰势位。得天时则不务而自生，得人心，则不趣而自劝；因技能则不急而自疾；得势位则不推进而名成。

千钧得船则浮，锱铢失船则沉，非千钧轻锱铢重也，有势之与无势也。

短之临高也以位，不肖之制贤也以势。

人主之患在莫之应，故曰，一手独拍，虽疾无声。人臣之忧在不得一，故曰，右手画圆，左手画方，不能两成。

古之全大体者：望天地，观江海，因山谷，日月所照，四时所行，云布风动；不以智累心，不以私累己；寄治乱于法术，托是非于赏罚，属轻重于权衡；不逆天理，不伤情性；不吹毛而求小疵，不洗垢而察难知；不引绳之外，不推绳之内；不急法之外，不缓法之内；守成理，因自然；祸福生乎道法，而不出乎爱恶；荣辱之责在乎己，而不在乎人。

古之牧天下者，不使匠石极巧以败太山之体，不使贲、育尽威以伤万民之性。因道全法，君子乐而大奸止。澹然闲静，因天命，持大体。故使人无离法之罪，鱼无失水之祸。

太山不立好恶，故能成其高；江海不择小助，故能成其富。故大人寄形于天地而万物备，历心于山海而国家富。

主之所用也七术，所察也六微。七术：众端参观，必罚明威，信赏尽能，一听责下，疑诏诡使，挟知而问，倒言反事。此七者，主之所用也。六微：权借在下，利异外借，托于似类，利害有反，参疑内争，敌国废置。此六者，主之所察也。

爱多者则法不立，威寡者则下侵上。

倒言反事以尝所疑，则奸情得。

君臣之利异，故人臣莫忠，故臣利立而主利灭。

势重者，人主之渊也；臣者，势重之鱼也。鱼失于渊而不可复得也，人主失其势重于臣而不可复收也。

赏罚者，利器也，君操之以制臣，臣得之以拥主。故君先见所赏，则臣鬻之以为德；君先见所罚，则臣鬻之以为威。

小信成则大信立，故明主积于信。

以罪受诛，人不怨上。

恃势而不恃信，恃术而不恃信。

君所以治臣者，势不足以化则除之。

治强生于法，弱乱生于阿，君明于此，则正赏罚而非仁下也。爵禄生于功，诛罚生于罪，臣明于此，则尽死力而非忠君也。

































