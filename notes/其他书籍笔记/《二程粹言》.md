# 《二程粹言》

道外無物，物外無道。在父子則親，在君臣則敬。有適有莫於道，已為有間，又況夫毀髮而棄人倫者乎？

有者不可謂之無。猶人知識聞見數十年之後，一旦念之，昭昭然於心，謂之無者，非也。謂之有者，果安在哉？

誠者，實理也，實有是理，故實有是物。實有是物，故實有是用。實有是用，故實有是心。實有是心，故實有是事。

道一也。未有盡人而不盡天者也。以天人為二，非道也。通天地而不通人，曰伎。

乾，天道也；坤，地道也。論其體則天尊地卑，其道則無二也。豈有通天地而不通人？如止云通天文地理，雖不能之，何害為儒？

上天之載，無聲無臭之可聞。其體則謂之易，其理則謂之道，其命在人則謂之性，其用無窮則謂之神。一而已矣。

陰之道，非小人也。其害陽，則小人也；其助陽成物，則君子也。利非不善也，其害義則不善也，其和義則非不善也。

誠則無不敬。未至於誠，則敬然後誠。

誠無不動者。修身則身正，治事則事理，臨人則人化，無往而不得志之正也。

佛者之學，若有止則有用。

聖人以生死為常事，無可懼者。佛者之學，本於畏死，故言之不已。下愚之人故易以其說自恐。至於學禪，雖異於是，然終歸於此。蓋皆利心也。

苟非至誠，雖建功立業，亦出於事，為浮氣，其能久乎？

定則忘物而無所為也，止則物自付物，各得其所而我無與也。

至公無私，大同無我。雖眇然一身，在天地之間，而與天地無以異也。夫何疑焉？佛者厭苦根塵，是則自利而已。

夫道，恢然而廣大，淵然而深奧，於何所用其力乎？惟立誠然後有可居之地，無忠信則無物。

理素定則能見幾而作。不明於理，何幾之能見？

無道而得富貴，其為可恥，人皆知之而不處焉，惟特立者能之。

孟子之書，雖所記不主一端，然無精粗之分，通貫言之，蔑不盡者。

語默猶晝夜爾，死生猶古今爾。

異端之說雖小道，必有可觀也。然其流必害，故不可以一言之中，一事之善而兼取其大體也。

世之學者未嘗知權之義。於理所不可，則曰：姑從權。是以權為變詐之術而已也。夫臨事之際稱重輕而處之，以合於義，是之謂權，豈拂經之道哉？

信無在無不在。在《易》則至理也，在《孟子》則配道義之氣也。

釋氏言定，異乎聖人之言止。夫於有美惡因而美惡之，美惡在物，我無心焉。苟曰吾之定，不預於物，然物未嘗忘也。聖人曰：止隨其所止而止之，止其所也。

佛氏之道，一務上達而無下學，本末間斷，非道也。

順理則無憂。

老子語道德而雜權詐，本末舛矣。

佛氏善侈，大其說也。今一言以蔽之，曰：萬物一理耳。夫百氏諸子未有不善道德仁義者，考其歸宿則異乎聖人也。佛氏其辭皆善遁，今即其言而究之，則必曰：吾不為是也。夫已出其口，載之於書矣，遁將何之？

謙者，治益之道。

何必浮屠氏？孟子言之矣。以先知覺後知，以先覺覺後覺。知者，知此事也；覺者，覺此理也。

釋氏之言夸張閎侈，將以駭人耳目而動其心。意已盡而言未已，故其味短。

聖人公心，盡天地萬物之理，各當其分，故其道平直而易行。佛氏厭苦棄捨，造作費力，皆非自然，故失之遠。

佛氏求道，猶以管窺天，惟務上見而不燭四旁，是以事至則不能變。

中庸，天理也。不極天理之高明，不足以道乎中庸。中庸乃高明之極耳，非二致也。

予奪翕張，理所有也。而老子之言非也。與之之意乃在乎取之，張之之意乃在乎翕之，權詐之術也。

靜中有動，動中有靜。故曰：動靜一源。

自性言之，為誠；自理言之，為道。其實一也。

中無定體，惟達權然後能執之。

孟子所言，特取其純一無偽，可與聖人同爾，非謂無毫髮之異也。無過不及之謂中，何從而知之乎？求之此心而已。此心之動，出入無時，何從而守之乎？求之喜怒哀樂未發之際而已。當是時也，至虛不倚，純一無偽，以應萬物之變，何往而非禮義哉？

心一也，有指體而言者，寂然不動是也。有指用而言者，感而遂通天下之故是也。在人所見何如耳。論愈析微則愈易差失，言之未瑩則亦擇之未精耳。

夫人，測其心者，茫茫然也。將治心而不知其方者，寇賊然也。天下無一物非吾度內者，故敬為學之大要。

學必先知仁。知之矣，敬以存之而已。存而不失者，心本無懈，何事於防閑也？理義益明，何事於思索也？斯道也，與物無對，大不足以明之。天地之用即我之用也，萬物之體即我之體也。

行失即惡，亦改之而已。事失即亂，亦治之而已。苟非自棄，皆君子也。

彈琴而心不在焉，則不成聲。故曰：琴者，禁邪心也。

有過必改，罪己是也。改而已矣。常有歉悔之意，則反為心害。

妄動由有欲。妄動而得者，其必妄動而失，一失也。其得之必失之，二失也。況有凶咎隨之乎？是故妄得之福，災亦隨焉；妄得之得，失亦繼焉。苟或知此，亦庶幾乎不由欲而動矣。

言行不足以動人，臨事而倦且怠，皆誠不至也。

斟酌古今而去取之，非心有權度、卓然不疑者，未能差忒。

可觀莫如萬物之生意。

處患難，知其無可奈何，遂放意而不反，是安於義命者。

志立則有本，譬之藝木，由毫末拱把至於合抱而干雲者，有本故也。

思索經義，不能於簡策之外脫然有獨見，資之何由深？居之何由安？非特誤己，亦且誤人也。

才可勉而少進，鈍者不可使利也。惟積學明理，既久而氣質變焉，則暗者必明，弱者必立矣。

人苟不知命，見利必趨，遇難必避，得喪必動，其異於小人者幾希。聖人曰命云者，為中人而設也。上智之士，惟義之安。雖曰求而得之，然安於義而無求，此樂天者之事也。至於聞有命而不能安之，則每下矣。

學者好為高論，猶貧人談金，辨其體色，權其輕重，商其貴賤。其言未必非也，然終不如富人之有金，未嘗言金之美也。

敬所以涵養也。集義，所謂必有事也。不知集義，是為無事也。中理見乎事，敬在心，義在方外，然後中理矣。敬，所以持守也。有是有非，順理而行者，義也。言靜則老氏之學也。

自得而至於無我者，凡善言美行，無非所過之化也。學而不自得，則至老而益衰。

言而不行，自欺孰甚焉？

學必激昂自進，不至於成德，不敢安也。

善學者之於心，治其亂，收其放，明其蔽，安其危，曾謂為心害乎？

未有知之而不能行之者，謂知之而未能行，是知之未至也。

致知則智明，智明然後能擇。

學者于屏知見，息思慮為道，不失於絕聖棄智，必流於坐禪入定。夫鑒之至明，則萬物畢照，鑒之常也。而奚為使之不照乎？不能不與萬物接，則有感必應。知見而不可屏，而思慮不可息也。欲無外誘之患，惟內有主而後可。

閑邪則誠己存。非取誠於外納諸中而存之也。

獨處而靜思者非難，居廣而應天下者為難。

有志於道而學不加進者，是無勇也。

古所以成材之具，今舉無矣。惟出入於人心者猶在耳。學者其可不勉乎？

昏於天理者，嗜慾亂之耳。

學者於聖人無卓然之獨見，則是聞人之言云耳因曰亦云而已。

學不純，則不得其所止，中無止，則不能不外求，譬夫家有寶藏者，豈復假人以為玩乎？

進學不誠則學雜。處事不誠則事敗。自謀不誠則欺心而棄己。與人不誠則喪德而增怨。今未習曲藝，亦必誠而後精，況欲趨眾善為君子者乎？

學不貴博，貴於正而已。

學也者，使人求於內也。不求於內而求於外，非聖人之學也。何謂求於外？以文為主者是也。學也者，使人求於本也。不求於本而求於末，非聖人之學也。何謂求其末？考詳略，採同異也。是二者，無益於德，君子弗之學也。

自得者所守不變。自信者所守不疑。

人皆可以為聖人，而君子之學必至聖人而後已。不至聖人而自已者，皆自棄也。

學以不欺闇室為始。

多聞識者，猶廣儲藥物也，知所用為貴。

講說非古也。學者必潛心積慮，涵養而自得之。今一日盡講，是以博為教非有益也。

學而為名，內不足也。

有慾則不剛，剛者不屈於慾。

學貴於通。執一而不通，將不勝其疑矣。

難勝莫如己私。學者能克之，非大勇乎？

易，變易也。隨時變易以從道也。至微者理，至著者象。體用一源，顯微無間。故善學者求之必自近。易於近，非知易者也。

讀書而不留心於文義，則荒忽其本意。專精於文義，則必固滯而無所通達矣。

孟子養氣之論，學者所當潛心也。勿忘勿助，養道當然，非氣也。雖然，既已名之曰氣，則非漠然無形體可識也。如其漠然無形體，尚何養之有？是故語其體則與道合，語其用則無非義也。

欲知中庸，其惟權乎？

正者，虛中無我之謂也。以有繫之私心膠於一隅，主於一事，其能廓然通應而無不遍乎？

善為治者莫善乎靜以守之。而或擾之，猶風過乎澤，波濤洶湧，平之實難。故一正則難傾，一傾則難正者，天下之勢也。

明者見於未形，智者防於未亂。安危之本，在人情治亂之機係。事始眾心睽乖，則有言不信矣。萬邦協和，則所為必成矣。今條例司劾不行之官，駁老成之奏，乃舉一偏而盡阻公議。因小事而先動眾心，難乎其能濟矣！

行事在審己，不必恤浮議。恤浮議而忘審己，其心馳矣。

息，止也，生也。一事息則一事生。生息之際，無一毫之間。碩果不食，即為復也。

久閱事機，則機心生。方其閱時而喜人其趣，則猶物之遺種，未有不生者也。

惟篤實可以當大事。

養不全固者，處事則不精，歷事則不記。

萬變皆在人爾，其實無一事。

君子之遇事，一於敬而已。簡細故以自崇，非敬也。飾私智以為奇，非敬也。

至顯莫如事，至微莫如理。而事理一致也，微顯一源也。古之所謂善學，以其能通於此而已。

外事之不知，非患也。人患不能自見耳。

閱天下之事，至於無可疑，亦足樂矣。

事以急而敗者十常七八。

好疑者於事未至而疑端先萌，好周者於事未形而周端先著，皆心之病也。

當大震懼，能自安而不失者，惟誠敬而已。

知幾者，君子之獨見，非眾人所能及也。

知之既至，其意自誠，其心自正。

人君欲附天下，當顯名其道，誠意以待物，恕己以及人，發政施仁，使四海蒙其惠澤，可也。若乃暴其小惠，違道干譽，欲致天下之親己，則其道狹矣。非特人君為然也，臣之於君，竭其忠誠，致其才力，用否在君而已，不可巧言令色，曲從苟合以求人之與己也。雖鄉黨親戚亦然。

君道以人心悅服為本。

君臣朋友之際，其合不正，未有久而不離者。故賢者順理而安行，智者知幾而固守。

君子有為於天下，惟義而已，不可則止，無苟為亦無必為。

耳目能視聽，而不能遠者，氣有限也。心無遠近。

人心必有所止。無止則聽於物。惟物之聽，何所往而不妄也？

氣質沉靜，於受學為易。

有為不善於我之側，而我不見；有言善事於我之側而我聞之者，敬也。

有心於息慮則思慮不可息矣。

有得無得於其心氣驗之。裕然而無不充悅者，實有得也。切切然心勞而氣耗，謂已有得，皆揣度而知之者也。

所守不約，則泛然而無功。約莫如敬。

未有不能體道而能無思者。故坐忘則坐馳有忘之心，是則思而已矣。

泛乎其思之，不如守約。思則來，捨則去，思之弗熟也。

夫心之所存，一主乎事，則在此矣。過則無聲無臭矣，其曰放心者，謂心未善而流於不善，是放心也。

佛者平居高談，自謂見性得盡，至其應物處事，則有惘然不知者，是實未盡所得也。

存養而已矣。及其久也，喜怒哀樂之發，不期而自中矣。求則是有思也，思則是已發也。

不欲則不惑，惑者由有所欲也。欲非必盤樂也，心有所向，無非欲也。

莫知其鄉何為而求所寓，非所以言心也。惟敬以操之而已。

自性得者，皆善也。而有仁義禮智之名者，以其所施之不同。

小人云者，非其性然也。自溺於小而已。

必有事焉，而勿正心，勿忘，勿助長，乃存之之道也。

感而遂通，感非自外也。

人心私欲也，危而不安。道心天理也，微而難得。惟其如是，所以貴於精一也。精之一之，然後能執其中。中者，極至之謂也。

學必知自傔之道。有一毫不自傔，則有外之心，不足以合天心也。

心活則周流無窮而不滯於一隅。

多怒多驚何也？主心不定也。

心盡乎，智周萬物。而不盡乎，如死灰。形盡乎動容，周旋而不盡乎，如槁木。以寂滅湛靜為道者，其分遠矣。

人以累物為患，必以忘物為賢，其失一也。

有志之士，不以天下萬物撓己。己立矣，則運天下，濟萬物，必有餘裕。

以己及物，仁也。推己及物，恕也。

天下之聚，貴以正。聚不以正，於人則為苟合，於財則為悖人。

君子處難貴守正，而不知其他也。守正而難不解，則命也。遇難而不固其守，以自放於邪濫，雖使苟免，斯亦惡德也。知義命不為也。

聖人責人緩而不迫，事正則已矣。

聖人盡道，以其身之所行者教人，是欲天下之人皆至於聖人之域也。佛氏逃父棄家，毀絕倫類，獨處山林之下，乃以所輕所賤者施諸人，豈聖人君子之心哉？

與昧者語，如持掖醉人，左扶之則右仆，右扶之則左仆。欲其卓立中塗，不可得也。

多權者害誠，好功者害義，取名者賊心。

君子好成物，故吉。小人好敗物，故凶。

萬物皆備於我。心與事過則內之所重者更互而見。此一事重則此一事出。惟能物各付物，則無不可矣。

才高者多過。過則一出焉，一入焉。才卑者多不及，不及者殆且弛矣。

隘與不恭，君子不由。拔本塞源之教也。

惟聖人凝然不動，善通變。

所謂定者，靜亦定，動亦定，無將迎，無內外。苟以物為外，牽己而從之，是以性為有內外也。性為隨於外，則當在外時，何者在內也？是有意於絕外誘而不知性之無內外也。既以內外為二本，則又烏可語定哉？夫天地之常，以其心普萬物而無心；聖人之常，以其情順萬事而無情。故君子之學莫若廓然而大公。物來而順應。苟規規於外誘之除，將見滅於東，生於西也。非其日之不足，顧其端無窮，不可得而除也。人之情各有所蔽，故不能適道。其害在於內而自私也，用智也。自私則不能以有為為應迹。用智則不能以明覺為自然。今以惡外物之心而求照無物之地，是反鑑而索照也。與其非外而是內，不若內外之兩忘也。兩忘則澄然無事矣。無事則定，定則明，明則何物之為累哉？聖人之喜以物之當喜，怒以物之當怒。喜怒不繫於心而繫於物，聖人未嘗絕物而不應也。人之情易發而難制者，惟怒為甚。能以方怒之時遽忘怒心而觀理之是非，亦可見外誘之不足惡，而於道亦思過半矣。












