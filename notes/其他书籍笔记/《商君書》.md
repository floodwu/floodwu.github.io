# 《商君書》

疑行無成，疑事無功。

有高人之行者，固見負于世；有獨知之慮者，必見骜于民。

愚者暗于成事，知者見于未萌。民不可與慮始，而可與樂成。

論至德者不和于俗，成大功者不謀于衆。

聖人苟可以強國，不法其故；苟可以利民，不循其禮。

常人安于故習，學者溺于所聞。此兩者，所以居官而守法，非所與論于法之外也。

知者作法，而愚者制焉；賢者更禮，而不肖者拘焉。拘禮之人不足與言事，制法之人不足與論變。

治世不一道，便國不必法古。然則反古者未必可非，循禮者未足多是也。

無以外權爵任與官，則民不貴學問，又不賤農。民不貴學，則愚；愚，則無外交；無外交別則國安不殆。民不賤農，則勉農而不偷。國家不殆，勉農而不偷，則草必墾矣。

農民無所聞變見方，則知農無從離其故事，而愚農不知，不好學問。愚農不知，不好學問，則務疾農。

國之所以興者，農戰也。

善為國者，倉廪雖滿，不偷于農；國大、民衆，不淫于言。則民樸壹。民樸壹，則官爵不可巧而取也。不可巧取，則奸不生。奸不生，則主不惑。

農戰之民千人，而有《詩》、《書》辯慧者一人焉，千人者皆怠于農戰矣。農戰之民百人，而有技藝者一人焉，百人者皆怠于農戰矣。國待農戰而安，主待農戰而尊。夫民之不農戰也，上好言而官失常也。常官則國治，壹務則國富。國富而治，王之道也。

王道作，外身作壹而已矣。

《詩》、《書》、禮、樂、善、修、仁、廉、辯、慧，國有十者，上無使守戰。國以十者治，敵至必削，不至必貧。國去此十者，敵不敢至，雖至必卻；興兵而伐，必取；按兵不伐，必富。國好力者以難攻，以難攻者必興；好辯者以易攻，以易攻者必危。

聖人明君者，非能盡其萬物也，知萬物之要也。故其治國也，察要而已矣。

聖人知治國之要，故令民歸心于農。歸心于農，則民樸而可正也，紛紛則易使也，信可以守戰也。壹則少詐而重居，壹則可以賞罰進也，壹則可以外用也。

避農，則民輕其居。輕其居，則必不為上守戰也。

凡治國者，患民之散而不可抟也，是以聖人作壹，抟之也。

王者得治民之至要，故不待賞賜而民親上，不待爵祿而民從事，不待刑罰而民致死。

明君修政作壹，去無用，止浮學事淫之民，壹之農，然後國家可富，而民力可抟也。

說者成伍，煩言飾辭，而無實用。主好其辯，不求其實。說者得意，道路曲辯，輩輩成群。民見其可以取王公大人也，而皆學之。夫人聚黨與，說議于國，紛紛焉，小民樂之，大人說之。故其民農者寡而遊食者衆。衆，則農者殆；農者殆，則土地荒。

惟明君知好言之不可以強兵辟土也，惟聖人之治國作壹、抟之于農而已矣。

以強去強者，弱；以弱去強者，強。

國為善，奸必多。

國富而貧治，曰重富，重富者強；國貧而富治，曰重貧，重貧者弱。

兵行敵所不敢行，強；事興敵所羞為，利。

主貴多變，國貴少變。

國強而不戰，毒輸于內，禮樂虱官生，必削；國遂戰，毒輸于敵，國無禮樂虱官，必強。

國以善民治奸民者，必亂至削；國以奸民治善民者，必治至強。

國用《詩》、《書》、禮、樂、孝、弟、善、修治者，敵至，必削國；不至，必貧國。

國無力而行知巧者必亡。

怯民使以刑，必勇；勇民使以賞，則死。怯民勇，勇民死，國無敵者強，強必王。

威，以一取十，以聲取實，故能為威者王。

能生不能殺，曰自攻之國，必削；能生能殺，曰攻敵之國，必強。

刑生力，力生強，強生威，威生惠，惠生于力。

辯慧，亂之贊也；禮樂，淫佚之徵也；慈仁，過之母也；任譽，奸之鼠也。

有道之國，治不聽君，民不從官。

地過民，則山澤財物不為用。夫棄天物、遂民淫者，世主之務過也，而上下事之，故民衆而兵弱，地大而力小。

私利塞于外，則民務屬于農；屬于農，則樸；樸，則畏令。

夫治國者，能盡地力而致民死者，名與利交至。

民之性：饑而求食，勞而求佚，苦則索樂，辱則求榮，此民之情也。民之求利，失禮之法；求名，失性之常。奚以論其然也？今夫盜賊上犯君上之所禁，而下失臣民之禮，故名辱而身危，猶不止者，利也。其上世之士，衣不煖膚，食不滿腸，苦其志意，勞其四肢，傷其五髒，而益裕廣耳，非性之常也，而為之者，名也。故曰：名利之所湊，則民道之。

主操名利之柄而能致功名者，數也。聖人審權以操柄，審數以使民。數者，臣主之術，而國之要也。

聖人之為國也，入令民以屬農，出令民以計戰。夫農，民之所苦；而戰，民之所危也。犯其所苦、行其所危者，計也。

民生則計利，死則慮名。名利之所出，不可不審也。利出于地，則民盡力；名出于戰，則民致死。

夫治國舍勢而任說說，則身剽而功寡。

民之生，度而取長，稱而取重，權而索利。明君慎觀三者，則國治可立，而民能可得。國之所以求民者少，而民之所以避求者多，入使民屬于農，出使民壹于戰，故聖人之治也，多禁以止能，任力以窮詐。兩者偏用，則境內之民壹；民壹，則農；農，則樸；樸，則安居而惡出。

聖人之為國也，民資藏于地，而偏托危于外。資藏于地則樸，托危于外則惑。民入則樸，出則惑，故其農勉而戰戢也。民之農勉則資重，戰戢則鄰危。資重則不可負而逃，鄰危則不歸。

羞辱勞苦者，民之所惡也；顯榮佚樂者，民之所務也。故其國刑不可惡而爵祿不足務也，此亡國之兆也。

天地設而民生之。當此之時也，民知其母而不知其父，其道親親而愛私。親親則別，愛私則險。民衆，而以別、險為務，則民亂。當此時也，民務勝而力征。務勝則爭，力征則訟，訟而無正，則莫得其性也。

聖人不法古，不脩今。法古則後于時，脩今則塞于勢。

古之民樸以厚，今之民巧以僞。故效于古者，先德而治；效于今者，前刑而法。

立民之所樂，則民傷其所惡；立民之所惡，則民安其所樂。

夫正民者，以其所惡，必終其所好；以其所好，必敗其所惡。

王者刑用于將過，則大邪不生；賞施于告奸，則細過不失。治民能使大邪不生、細過不失，則國治。國治必強。一國行之，境內獨治。二國行之，兵則少寢。天下行之，至德複立。此吾以殺刑之反于德而義合于暴也。

王者以賞禁，以刑勸；求過不求善，藉刑以去刑。

聖人之為國也，不法古，不修今，因世而為之治，度俗而為之法。故法不察民之情而立之，則不成；治宜于時而行之，則不幹。故聖王之治也，慎為、察務，歸心于壹而已矣。

明君之使其臣也，用必出于其勞，賞必加于其功。功賞明，則民競于功。為國而能使其民盡力以競于功，則兵必強矣。

有土者不可以言貧，有民者不可以言弱。地誠任，不患無財；民誠用，不畏強暴。德明教行，則能以民之有為己用矣。

凡明君之治也，任其力不任其德，是以不憂不勞，而功可立也。

夫聖人之存體性，不可以易人，然而功可得者，法之謂也。

王者之政，使民怯于邑鬥，而勇于寇戰。

兵大律在謹，論敵察衆，則勝負可先知也。

王者之兵，勝而不驕，敗而不怨。勝而不驕者，術明也；敗而不怨者，知所失也。

國以六虱授官予爵，則治煩言生，此謂以治致治、以言致言。則君務于說言，官亂于治邪，邪臣有得志，有功者日退，此謂失。

聖君知物之要，故其治民有至要，故執賞罰以壹輔仁者，必之續也，聖君之治人也，必得其心，故能用力。力生強，強生威，威生德，德生于力。

國之所以治者三：一日法，二日信，三日權。法者，君臣之所共操也；信者，君臣之所共立也；權者，君之所獨制也，人主失守則危。

凡賞者，文也；刑者，武也。文武者，法之約也。

凡人臣之事君也，多以主所好事君。君好法，則臣以法事君；君好言，則臣以言事君。君好法，則端直之士在前；君好言，則毀譽之臣在側。

明王任法去私。

聖人非能通，知萬物之要也。

以戰去戰，雖戰可也；以殺去殺，雖殺可也；以刑去刑，雖重刑可也。

國皆有法，而無使法必行之法。

治主無忠臣，慈父無孝子。

恃天下者，天下去之；自恃者，得天下。

得天下者，先自得者也；能勝強敵者，先自勝者也。

仁者能仁于人，而不能使人仁；義者能愛于人，而不能使人愛。是以知仁義之不足以治天下也。

聖人有必信之性，又有使天下不得不信之法。

聖王者不貴義而貴法，法必明，令必行，則已矣。

民弱國強，國強民弱。故有道之國，務在弱民。樸則強，淫則弱。弱則軌，淫則越志。弱則有用，越志則強。故曰：以強去強者，弱；以弱去強者，強。

上舍法，任民之所善，故奸多。

故欲戰其民者，必以重法。賞則必多，威則必嚴，淫道必塞，為辯知者不貴，遊宦者不任，文學私名不顯。賞多威嚴，民見戰賞之多則忘死，見不戰之辱則苦生。賞使之忘死，而威使之苦生，而淫道又塞，以此遇敵，是以百石之弩射飄葉也，何不陷之有哉？

故為國者，邊利盡歸于兵，市利盡歸于農。邊利歸于兵者強，市利歸于農者富。故出戰而強、入休而富者，王也。

凡知道者，勢、數也。故先王不恃其強，而恃其勢；不恃其信，而恃其數。

飛蓬遇飄風而行千裏，乘風之勢也；探淵者知千仞之深，縣繩之數也。故托其勢者，雖遠必至；守其數者，雖深必得。

國之所以重，主之所以尊者，力也。

民之欲利者，非耕不得；避害者，非戰不免。境內之民莫不先務耕戰，而後得其所樂。故地少粟多，民少兵強。能行二者于境內，則霸王之道畢矣。

人主為法于上，下民議之于下，是法令不定，以下為上也。此所謂名分之不定也。夫名分不定，堯、舜猶將皆折而奸之，而況衆人乎？此令奸惡大起、人主奪威勢、亡國滅社稷也道也。

先聖人為書而傳之後世，必師受之，乃知所謂之名；不師受之，而人以其心意議之，至死不能知其名與其意。

夫名分定，勢治之道也；名分不定，勢亂之道也。故勢治者不可亂，勢亂者不可治。夫勢亂而治之，愈亂；勢治而治之，則治。故聖王治治不治亂。

夫不待法令繩墨，而無不正者，千萬之一也。





