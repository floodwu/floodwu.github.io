# 《象山語要》

心逸日休，心勞日拙。

己私安有不可克者？顧不能自知其非，則不知自克耳。

此理本天所以與我，非由外爍。明得此理，即是主宰。真能為主，則外物不能移，邪說不能惑。所病於吾友者，正謂此理不明，內無所主。一向羈絆於浮論虛說，終日只依藉外說以為主，天之所與我者反為客，主客倒置，迷而不反，惑而不解。坦然明白之理可使婦人童子聽之而喻；勤學之士反為之迷惑，自為支離之說以自縈纏。窮年卒歲，靡所底麗，豈不重可憐哉？

終日依靠人言語，又未有定論，如在逆旅，乃所謂無所歸。

聖賢未嘗有言持敬者。觀此二字，可見其不明道矣。

蔽解惑去，此心此理，我固有之，所謂萬物皆備於我，昔之聖賢先得我心之同然者耳，故曰「周公豈欺我哉」？

釋氏以人生天地間，有生死，有輪回，有煩惱，以為甚苦，而求所以免之。其有得道明悟者，則知本無生死，本無輪回，本無煩惱。故其言曰生死事大。其教所從立者如此，故曰利曰私。

惟義惟公，故經世；惟利惟私，故出世。儒者雖至於無聲、無臭、無方、無體，皆主於經世；釋氏雖盡未來際普度之，皆主於出世。

吾儒之道，乃天下之常道，豈是別有妙道？謂之典常，謂之彞倫，蓋天下之所共由，斯民之所日用，此道一而已矣，不可改頭換面。

苟當於理，雖婦人孺子之言所不棄也；或乖理致，雖出古書，不敢盡信也。

大抵為學，但當孜孜進德修業，使此心於日用間戕賊日少，光潤日著，則聖賢垂訓，向以為盤根錯節未可遽解者，將渙然冰釋，怡然理順，有不加思而得之者矣。

學固不可以不思，然思之為道，貴切近而優游。切近則不失己，優游則不滯物。

定之於動靜，非有二也。豈有定於靜而不能定於動耶？

彼狃於心俗，蔽於聞見以陷於惡而失於本心者，不可遽謂之小人。聞善而慕，知過而懼，皆君子之徒也。若乃親善人，聞善言，見善行，而狼狽自若，無所忌憚，慧黠奸慝，常有毀傷善類之心此所謂志夫邪惡之小人。

大丈夫精神豈可自埋沒。

若的實自息妄見，良心善性，乃達材固有，何須他人模寫？但養之不害可也。

蓋事無大小，道無淺深，皆不可強探力索。人患無志，而世乃有有志不如無志者。往往皆強探力索之病也。

人孰無心？道不外索，患在戕賊之耳，放失之耳。古人教人不過存心、養心、求放心。此心之良，人所固有，人惟不知保養而反戕賊放失之耳。苟知其如此，而防閒其戕賊放失之端，日夕保養灌溉，使之暢茂條達，如手足之捍頭面，則豈有艱難支離之事？今曰向學，而又艱難支離，遲回不進則是未知其心，未知其戕賊放失，未知所以保養灌溉。此乃為學之門，進德之地。

學無二事，無二道，根本苟立，保養不替，自然日新。所謂可久可大者，不出簡易而已。

若茫然而無主，泛然而無歸，則將有顛頓狼狽之患，聖賢樂地尚安得而乎？

此心之良，本非外爍，但夫斧斤之伐，牛羊之牧，則當日以茂暢。

過者，雖古聖賢有所不免，而聖賢之所以為聖賢者，惟其改之而已。

人之所以為人者，惟此心而已。一有不得其正，則當如救焦溺而求所以正之。

用心急者多不曉了，用心平者多曉了。英爽者用心一緊，亦且顛倒眩惑，況昏鈍者豈可緊用其心耶？

人之省過，不可激烈，激烈者必非深至，多是虛作一場節目，殊無長味，所謂非徒無益，而又害之。

此心之靈，此理之明，豈外爍哉？明其本末，知所先後，雖由於學，及其明也，乃理之固有，何加損於其間哉？

惟其君子，終古不磨，不見知於庸人，而見知於識者；不見容於群小，而無愧於古人。俯仰浩然，進退有裕。在己之貴，潤身之富，輝光日新。

竊不自揆，區區之學，自謂孟子之後至是而始一明也。

此心本靈，此理本明至其氣稟所蒙，習尚所梏，俗論邪說所蔽，則非加剖剝磨切，則靈且明者曾無驗矣。

人非木石，安得無心。人之所異於禽獸者幾希，庶民去之，君子存之。去之者，去此心也，故曰此之謂失其本心；存之者，存此心也，故曰大人者不失其赤子之心。四端者，即此心也；天之所以與我者，即此心也。人皆有是心，心皆具是理，心即理也。故曰理義之悅我心，猶芻豢之悅我口。

所貴夫學者，為其欲窮此理，盡此心也。有所蒙蔽，有所移奪，有所陷溺，則此心為之不靈，此理為之不明，是謂不得其正。其見乃邪見，其說乃邪說。一溺於此，不由講學，無自而複。

志向一立，即無二事。此首重則彼尾輕，其勢然也。

吾心苟無所陷溺，無所蒙蔽，則舒慘之變，當如四序之推遷，自適其宜。

必求外爍，則是自湮其源，自伐其根也。

若平居一有緩懈，一有凝滯，則精神立見凌奪。事至物來，固宜有困敗之憂。雖然，到此若能深省痛鞭，何困之有？

雖儒者好闢釋氏，絕不與交談，亦未為全是。假令其說邪妄，亦必能洞照底蘊，知其所蔽，然後可得而絕之。今於其說漫不知其涯囗，而徒以其名斥之，固未為儒者之善，第不知其與棲棲乞憐於其門者其優劣又如何耶？

聖賢與我同類，此心此理誰能異之。

學者必已聞道，然後知其不可須臾離，知其不可須臾離，然後能戒慎不睹，恐懼不聞。

人之生也本直，豈不快哉，豈不樂哉！

心苟不蔽於物欲，則義理其固有也，亦何為而茫然哉？

仁者先難後獲。夫道豈難知哉？所謂難者，乃己私難克，習俗難度越耳。

為學只是要睹是，不要與人較勝負。

誠使此心無所放失，無所陷溺，全天之所與而無傷焉，則千萬里之遠，無異於親膝下。不然，雖日用三牲之養，猶為不孝也。

以銖稱寸量之法繩古聖賢，則皆有不可勝誅之罪，況今人乎？

道未有外乎此心者。自可欲之善至於大而化之之聖，聖而不可知之神，皆吾心也。

義理所在，人心同然，縱有蒙蔽移奪，豈能終泯？患人之不能反求深思耳。此心苟存，則修身齊家、治國平天下一也；處貧賤富貴、死生禍福一也。故君子素其位而行，不願乎其外。

惡與過不同，惡可以遽免，過不可以遽免。

念慮之正不正，在頃刻之間。念慮之不正者，頃刻而知之，即可以正。念慮之正者，頃刻而失之，即是不正。此事皆在其心。

四方上下曰宇，往古來今曰宙。宇宙便是吾心，吾心便是宇宙。千萬世之前有聖人出焉，同此心同此理也。千萬世之後有聖人出焉，同此心同此理也。東南西北海有聖人出焉，同此心同此理也。

宇宙內事，是己分內事。己分內事，是宇宙內事。

庸言之必信，庸用之必謹，是知所以成己矣。知所以成己，則誠豈有外乎此哉？又懼乎邪之為吾害而閒之也嚴，使無一毫非僻之習以侵之，則誠日益至，而在己者不期存而自存矣。

夫所以害吾心者何也？欲也。欲之多，則心之存者必寡；欲之寡，則心之存者必多。故君子不患心之不存，而患夫欲之不寡。欲去則心自存矣。

學苟知本，《六經》皆我注腳。

在人情、物理、事勢上做工夫。

自欺是欺其心，慎獨即不自欺。

告子不動心，是操持堅執做；孟子不動心，是明道之力。

萬物森然於方寸之間，滿心而發，充塞宇宙，無非此理。孟子就四端上指示人，豈是人心只有此四端而已？

須是有智識，然後有志願。

必至於有諸己，然後為得也。



