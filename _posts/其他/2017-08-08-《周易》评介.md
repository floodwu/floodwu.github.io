---
layout: post
title:  "《周易》评介"
date: 2017-08-08 00:00:01
categories: 其他
tags: 〇
excerpt: ""
---

* content
{:toc}

 
**假我数年，五十以学易，可以无大过矣。**
*洁静精微，易教也。*




**《詩》以道志，《書》以道事，《禮》以道行，《樂》以道和，《易》以道陰陽，《春秋》以道名分。**




**善为《诗》者不说，善为《易》者不占，善为礼者不相，其心同也。**




**夫象，出意者也。言者，明象者也。尽意莫若象，尽象莫若言。言生于象，故可寻言以观象；象生于意，故可寻象以观意。意以象尽，象以言著。故言者所以明象，得象而忘言；象者所以存意，得意而忘象。是故触类可为其象，合意可为其征。义苟在健，何必马乎？类苟在顺，何必牛乎？爻苟合顺，何必坤乃为牛。义苟应健，何必乾乃为马。而惑者定马于乾，案文责卦，有马无乾，则伪说滋蔓，难可纪矣。互体不足，遂及卦变；变又不足，推至五行。一失其原，巧愈弥甚。纵复或值，而义无所取。盖存象忘意之由也。忘象以求其义，义斯见矣。**




**不读易不可为将相。**




**圣人之精，画卦以示;圣人之蕴，因卦以发。卦不画，圣人之精不可得而 见;微卦，圣人之蕴殆不可悉得而闻。《易》何止五经之原，其天地鬼神之奥乎!**




**善学者，求言必自近。易于近者，非知言者也。予所传者辞也，由辞以得其意，则在乎人焉。**
**《易》须是默识心通，只穷文意，徒费力。**





**大《易》不言有无，言有无，诸子之陋也。**
**《易》为君子谋，不为小人谋。故撰德于卦，虽爻有小大，及系辞其爻，必告以君 子之义。**





**天变而人效之，故“元亨利贞”。《易》之变也，人行而天应之，故“吉凶 悔吝”。《易》之应也，以“元亨”为变，则“利贞”为应。以“吉凶”为应，则“悔吝” 为变。元则吉，吉则利应之。亨则凶，凶则应之以贞。悔则古，吝则凶，是以变中有应， 应中有变也。变中之应，天道也，故元为变，则亨应之;利为变，则应之以贞。应中之 变，人事也，故变则凶，应则吉，变则吝，应则悔也。悔者吉之先，而吝者凶之本，是 以君子从天不从人。**
**知《易》者不必引用讲解，是为知《易》。孟子之言，未尝及《易》，其间 《易》道存焉，但人见之者鲜耳。人能用《易》，是为知《易》。如孟子，可谓善用《易》 者也。**





**《易》者，阴阳之道也；卦者，阴阳之物也；爻者，阴阳之动也。卦虽不同，所合者奇偶；爻虽不同，所同者九、六。是以六十四卦为其体，三百八十四爻互为其用，远在六合之外，近在一身之中。暂于瞬息，微于动静，莫不有卦之象焉，莫不有爻之义焉。至哉《易》乎！其道至大而无不包，其用至神而无不存。	**





**臣谨按道家者流，本出于黄帝、老子。其道以清净无为为宗，以虚明应物为用，以慈俭不争为行，合于《周易》“何思何虑之说，如是而已”**
**莫从老君言，亦莫用佛语，仙山与佛国，终恐无是处，平身逐儿戏，处处余作具，所至人聚观，指目生毁誉，如今一弄火，好恶都焚去，仲尼晚乃觉，天下何思虑。**
**某年六十五矣，已前者皆梦，已后者独非梦乎？置之不足道也。所喜者，海南了得《易》，似有益于骨朽后人耳目也。**





**后世言《易》者以为《易》道至幽至深，学者皆不敢轻言。然圣人赞《易》则曰：“《乾》以易知，《坤》以简能。易则易知，简则易从。易知则有亲，易从则有功。有亲则可久，有功则可大。可久则贤人之德，可大则贤人之业。易简而天下之理得矣。**





**时之为时，莫备于《易》。程子谓之随时变易以从道。夫子《传》六十四《彖》，独于十二卦发其凡，而赞其时与时义、时用之大，一卦一时，则六十四时不 同也。一爻一时，则三百八十四时不同也。始于《乾》之《乾》，终于《未济》之《未济》，则四千九十六时，各有所值。引而伸，触类而长，时之百千万变无穷，而吾之所 以时其时者，则一而已。**





**阳明子之居夷也，穴山麓之窝而读《易》其间。始其未得也，仰而思焉，俯而疑焉，函六合，入无微，茫乎其无所指，孑乎其若株。其或得之也，沛兮其若决，联兮其若彻，菹淤出焉，精华入焉，若有相者而莫知其所以然。其得而玩之也，优然其休焉，充然其喜焉，油然其春生焉；精粗一，外内翕，视险若夷，而不知其夷之为厄也。于是阳明子抚几而叹曰：“嗟乎！此古之君子所以甘囚奴，忘拘幽，而不知其老之将至也夫！吾知所以终吾身矣。”名其窝曰“玩易”，而为之说曰：夫《易》，三才之道备焉。古之君子，居则观其象而玩其辞，动则观其变而玩其占。观象玩辞，三才之体立矣；观变玩占，三才之用行矣。体立，故存而神；用行，故动而化。神，故知周万物而无方；化，故范围天地而无迹。无方，则象辞基焉；无迹，则变占生焉。是故君子洗心而退藏于密，斋戒以神明其德也。盖昔者夫子尝韦编三绝焉。呜呼！假我数十年以学《易》，其亦可以无大过已夫！**





**弟甚喜杨诚斋《易传》，座中置一帙常玩之。窃以为六经所载，无非格言，至圣人涉世妙用，全在此书。自起居言动之微，至经纶天下之大，无一事不有微权妙用，无一事不可至命穷神，乃其妙即白首不能殚也，即圣人不能尽也，诚得一二，亦可以超世拔俗矣。**





**易者，互相推移以摩荡之谓。乾坤并建以为首，易之体也。易之用也，纯乾纯坤未有易也，而相峙以并立，则易之道在，而立乎至足者为易之资。或错而幽明易其位，或综而往复易其几，互相易于六位之中，则天道之变化、人事之通塞尽焉。而人之所以酬酢万事、进退行藏、质文刑赏之道，即于是而在。故同道也，失则相易而得，得则相易而失，神化不测之妙，即在庸言庸行一刚一柔之中。大哉，易之为道，天地不能违之以成化，而况于人乎！**





**易学之广大悉备，秦汉而后无复得其精微矣!至有宋以来， 周邵程张阐发其奥，唯朱子兼象数天理，违众而定之，五百余年 无复同异。宋元明至于我朝，因先儒已开之微旨，或有议论已见，渐至启后人之疑。朕自弱龄留心经义，五十余年未尝少辍，但知 诸书大全之驳杂，奈非专经之纯熟。深知大学士李光地素学有本，易理精祥，特命修《周易折中》，上律河洛之本末，下及众儒之考 定，与通经之不可易者，折中而取之，越二寒暑，甲夜披览，片字一画，斟酌无怠，康熙五十四年春告成而传之天下后世，能以正学为事者，自有所见欤!**


------
《周易》就是一面镜子。



