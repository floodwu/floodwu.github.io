---
layout: post
title:  "《彖传·象传》"
date: 2017-04-05 00:06:01
categories: 其他
tags: 周易
excerpt: ""
---

* content
{:toc}



# 《彖傳》
大哉乾元，萬物資始，乃統天。雲行雨施，品物流形。大明始終，六位時成，時乘六龍以御天。乾道變化，各正性命，保合大和，乃利貞。首出庶物，萬國咸寧。

至哉坤元，萬物資生，乃順承天。坤厚載物，德合无疆。含弘光大，品物咸亨。牝馬地類，行地无疆，柔順利貞。君子攸行，先迷失道，後順得常。西南得朋，乃與類行；東北喪朋，乃終有慶。安貞之吉，應地无疆。

屯，剛柔始交而難生，動乎險中，大亨貞。雷雨之動滿盈，天造草昧，宜建侯而不寧。

蒙，山下有險，險而止，蒙。蒙亨，以亨行時中也。匪我求童蒙，童蒙求我，志應也。初噬告，以剛中也。再三瀆，瀆則不告，瀆蒙也。蒙以養正，聖功也。

需，須也；險在前也。剛健而不陷，其義不困窮矣。需有孚，光亨，貞吉。位乎天位，以正中也。利涉大川，往有功也。

訟，上剛下險，險而健訟。訟有孚窒，惕中吉，剛來而得中也。終凶；訟不可成也。利見大人；尚中正也。不利涉大川；入于淵也。

師，眾也，貞正也，能以眾正，可以王矣。剛中而應，行險而順，以此毒天下，而民從之，吉又何咎矣。

比，吉也，比，輔也，下順從也。原筮元永貞，无咎，以剛中也。不寧方來，上下應也。後夫凶，其道窮也。

小畜，柔得位，而上下應之，曰小畜。健而巽，剛中而志行，乃亨。密雲不雨，尚往也。自我西郊，施未行也。

履，柔履剛也。說而應乎乾，是以履虎尾，不咥人，亨。剛中正，履帝位而不疚，光明也。

泰，小往大來，吉亨。則是天地交，而萬物通也；上下交，而其志同也。內陽而外陰，內健而外順，內君子而外小人，君子道長，小人道消也。

否之匪人，不利君子貞。大往小來，則是天地不交，而萬物不通也；上下不交，而天下无邦也。內陰而外陽，內柔而外剛，內小人而外君子。小人道長，君子道消也。

同人，柔得位得中，而應乎乾，曰同人。同人曰，同人于野，亨。利涉大川，乾行也。文明以健，中正而應，君子正也。唯君子為能通天下之志。

大有，柔得尊位，大中而上下應之，曰大有。其德剛健而文明，應乎天而時行，是以元亨。

謙，亨，天道下濟而光明，地道卑而上行。天道虧盈而益謙，地道變盈而流謙，鬼神害盈而福謙，人道惡盈而好謙。謙尊而光，卑而不可踰，君子之終也。

豫，剛應而志行，順以動，豫。豫，順以動，故天地如之，而況建侯行師乎？天地以順動，故日月不過，而四時不忒；聖人以順動，則刑罰清而民服。豫之時義大矣哉！
​	
隨，剛來而下柔，動而說，隨。大亨貞，无咎，而天下隨時，隨時之義大矣哉！

蠱，剛上而柔下，巽而止，蠱。蠱，元亨，而天下治也。利涉大川，往有事也。先甲三日，後甲三日，終則有始，天行也。

臨，剛浸而長。說而順，剛中而應，大亨以正，天之道也。至于八月有凶，消不久也。

大觀在上，順而巽，中正以觀天下。觀，盥而不薦，有孚顒若，下觀而化也。觀天之神道，而四時不忒，聖人以神道設教，而天下服矣。

頤中有物，曰噬嗑，噬嗑而亨。剛柔分，動而明，雷電合而章。柔得中而上行，雖不當位，利用獄也。

賁，亨；柔來而文剛，故亨。分剛上而文柔，故小利有攸往。天文也；文明以止，人文也。觀乎天文，以察時變；觀乎人文，以化成天下。

剝，剝也，柔變剛也。不利有攸往，小人長也。順而止之，觀象也。君子尚消息盈虛，天行也。

復亨；剛反，動而以順行，是以出入无疾，朋來无咎。反復其道，七日來復，天行也。利有攸往，剛長也。復其見天地之心乎？

无妄，剛自外來，而為主於內。動而健，剛中而應，大亨以正，天之命也。其匪正有眚，不利有攸往。无妄之往，何之矣？天命不佑，行矣哉？

大畜，剛健篤實輝光，日新其德，剛上而尚賢。能止健，大正也。不家食吉，養賢也。利涉大川，應乎天也。

頤貞吉，養正則吉也。觀頤，觀其所養也；自求口實，觀其自養也。天地養萬物，聖人養賢，以及萬民；頤之時大矣哉！

大過，大者過也。棟橈，本末弱也。剛過而中，巽而說行，利有攸往，乃亨。大過之時大矣哉！

習坎，重險也。水流而不盈，行險而不失其信。維心亨，乃以剛中也。行有尚，往有功也。天險不可升也，地險山川丘陵也，王公設險以守其國，坎之時用大矣哉！

離，麗也；日月麗乎天，百穀草木麗乎土，重明以麗乎正，乃化成天下。柔麗乎中正，故亨；是以畜牝牛吉也。

咸，感也。柔上而剛下，二氣感應以相與，止而說，男下女，是以亨利貞，取女吉也。天地感而萬物化生，聖人感人心而天下和平，觀其所感，而天地萬物之情可見矣。

恆，久也。剛上而柔下，雷風相與，巽而動，剛柔皆應，恆。恆亨无咎，利貞；久於其道也，天地之道，恆久而不已也。利有攸往，終則有始也。日月得天，而能久照，四時變化，而能久成，聖人久於其道，而天下化成；觀其所恆，而天地萬物之情可見矣！

遯亨，遯而亨也。剛當位而應，與時行也。小利貞，浸而長也。遯之時義大矣哉！

大壯，大者壯也。剛以動，故壯。大壯利貞；大者正也。正大而天地之情可見矣！

晉，進也。明出地上，順而麗乎大明，柔進而上行。是以康侯用錫馬蕃庶，晝日三接也。

明入地中，明夷。內文明而外柔順，以蒙大難，文王以之。利艱貞，晦其明也，內難而能正其志，箕子以之。

家人，女正位乎內，男正位乎外，男女正，天地之大義也。家人有嚴君焉，父母之謂也。父父，子子，兄兄，弟弟，夫夫，婦婦，而家道正；正家而天下定矣。

睽，火動而上，澤動而下；二女同居，其志不同行；說而麗乎明，柔進而上行，得中而應乎剛；是以小事吉。天地睽，而其事同也；男女睽，而其志通也；萬物睽，而其事類也；睽之時用大矣哉！

蹇，難也，險在前也。見險而能止，知矣哉！蹇利西南，往得中也；不利東北，其道窮也。利見大人，往有功也。當位貞吉，以正邦也。蹇之時用大矣哉！

解，險以動，動而免乎險，解。解利西南，往得眾也。其來復吉，乃得中也。有攸往夙吉，往有功也。天地解，而雷雨作，雷雨作，而百果草木皆甲坼，解之時大矣哉！

損，損下益上，其道上行。損而有孚，元吉，无咎，可貞，利有攸往。曷之用？二簋可用享；二簋應有時。損剛益柔有時，損益盈虛，與時偕行。

益，損上益下，民說无疆，自上下下，其道大光。利有攸往，中正有慶。利涉大川，木道乃行。益動而巽，日進无疆。天施地生，其益无方。凡益之道，與時偕行。

夬，決也，剛決柔也。健而說，決而和，揚于王庭，柔乘五剛也。孚號有厲，其危乃光也。告自邑，不利即戎，所尚乃窮也。利有攸往，剛長乃終也。

姤，遇也，柔遇剛也。勿用取女，不可與長也。天地相遇，品物咸章也。剛遇中正，天下大行也。姤之時義大矣哉！

萃，聚也；順以說，剛中而應，故聚也。王假有廟，致孝享也。利見大人亨，聚以正也。用大牲吉，利有攸往，順天命也。觀其所聚，而天地萬物之情可見矣。

柔以時升，巽而順，剛中而應，是以大亨。用見大人，勿恤；有慶也。南征吉，志行也。

困，剛掩也。險以說，困而不失其所，亨；其唯君子乎？貞大人吉，以剛中也。有言不信，尚口乃窮也。

巽乎水而上水，井；井養而不窮也。改邑不改井，乃以剛中也。汔至亦未繘井，未有功也。羸其瓶，是以凶也。

革，水火相息，二女同居，其志不相得，曰革。巳日乃孚；革而信也。文明以說，大亨以正，革而當，其悔乃亡。天地革而四時成，湯武革命，順乎天而應乎人，革之時大矣哉！

鼎，象也。以木巽火，亨飪也。聖人亨以享上帝，而大亨以養聖賢。巽而耳目聰明，柔進而上行，得中而應乎剛，是以元亨。

震，亨。震來虩虩，恐致福也。笑言啞啞，後有則也。震驚百里，驚遠而懼邇也。出可以守宗廟社稷，以為祭主也。

艮，止也。時止則止，時行則行，動靜不失其時，其道光明。艮其止，止其所也。上下敵應，不相與也。是以不獲其身，行其庭不見其人，无咎也。

漸之進也，女歸吉也。進得位，往有功也。進以正，可以正邦也。其位剛，得中也。止而巽，動不窮也。

歸妹，天地之大義也。天地不交，而萬物不興，歸妹人之終始也。說以動，所歸妹也。征凶，位不當也。无攸利，柔乘剛也。

豐，大也。明以動，故丰。王假之，尚大也。勿憂宜日中，宜照天下也。日中則昃，月盈則食，天地盈虛，與時消息，而況人於人乎？況於鬼神乎？

旅，小亨，柔得中乎外，而順乎剛，止而麗乎明，是以小亨，旅貞吉也。旅之時義大矣哉！

重巽以申命，剛巽乎中正而志行。柔皆順乎剛，是以小亨，利有攸往，利見大人。

兌，說也。剛中而柔外，說以利貞，是以順乎天，而應乎人。說以先民，民忘其勞；說以犯難，民忘其死；說之大，民勸矣哉！

渙，亨。剛來而不窮，柔得位乎外而上同。王假有廟，王乃在中也。利涉大川，乘木有功也。

節，亨，剛柔分，而剛得中。苦節不可貞，其道窮也。說以行險，當位以節，中正以通。天地節而四時成，節以制度，不傷財，不害民。

中孚，柔在內而剛得中。說而巽，孚，乃化邦也。豚魚吉，信及豚魚也。利涉大川，乘木舟虛也。中孚以利貞，乃應乎天也。

小過，小者過而亨也。過以利貞，與時行也。柔得中，是以小事吉也。剛失位而不中，是以不可大事也。有飛鳥之象焉，有飛鳥遺之音，不宜上宜下，大吉；上逆而下順也。

既濟，亨，小者亨也。利貞，剛柔正而位當也。初吉，柔得中也。終止則亂，其道窮也。

未濟，亨；柔得中也。小狐汔濟，未出中也。濡其尾，无攸利；不續終也。雖不當位，剛柔應也。



# 《象傳》

天行健，君子以自強不息。
潛龍勿用，陽在下也。
見龍在田，德施普也。
終日乾乾，反復道也。
或躍在淵，進无咎也。
飛龍在天，大人造也。
亢龍有悔，盈不可久也。
用九，天德不可為首也。

地勢坤，君子以厚德載物。
履霜堅冰，陰始凝也。馴致其道，至堅冰也。
六二之動，直以方也。不習无不利，地道光也。
含章可貞；以時發也。或從王事，知光大也。
括囊无咎，慎不害也。
黃裳元吉，文在中也。
戰龍於野，其道窮也。
用六永貞，以大終也。


雲，雷，屯；君子以經綸。
雖磐桓，志行正也。以貴下賤，大得民也。
六二之難，乘剛也。十年乃字，反常也。
即鹿无虞，以縱禽也。君子舍之，往吝窮也。
求而往，明也。
屯其膏，施未光也。
泣血漣如，何可長也。


山下出泉，蒙；君子以果行育德。
利用刑人，以正法也。
子克家，剛柔接也。
勿用取女，行不順也。
困蒙之吝，獨遠實也。
童蒙之吉，順以巽也。
利用禦寇，上下順也。


雲上於天，需；君子以飲食宴樂。
需于郊，不犯難行也。利用恆，无咎；未失常也。
需于沙，衍在中也。雖小有言，以終吉也。
需于泥，災在外也。自我致寇，敬慎不敗也。
需于血，順以聽也。
酒食貞吉，以中正也。
不速之客來，敬之終吉。雖不當位，未大失也。


天與水違行，訟；君子以作事謀始。
不永所事，訟不可長也。雖有小言，其辯明也。
不克訟，歸而逋也。自下訟上，患至掇也。
食舊德，從上吉也。
復即命，渝安貞；不失也。
訟元吉，以中正也。
以訟受服，亦不足敬也。


地中有水，師；君子以容民畜眾。
師出以律，失律凶也。
在師中吉，承天寵也。王三錫命，懷萬邦也。
師或輿尸，大无功也。
左次无咎，未失常也。
長子帥師，以中行也。弟子輿尸，使不當也。
大君有命，以正功也。小人勿用，必亂邦也。


地上有水，比；先王以建萬國，親諸侯。
比之初六，有他吉也。
比之自內，不自失也。
比之匪人，不亦傷乎！
外比於賢，以從上也。
顯比之吉，位正中也。舍逆取順，失前禽也。邑人不誡，上使中也。
比之无首，无所終也。


風行天上，小畜；君子以懿文德。
復自道，其義吉也。
牽復在中，亦不自失也。
夫妻反目，不能正室也。
有孚惕出，上合志也。
有孚攣如，不獨富也。
既雨既處，德積載也。君子征凶，有所疑也。


上天下澤，履；君子以辨上下，安民志。
素履之往，獨行愿也。
幽人貞吉，中不自亂也。
眇能視；不足以有明也。跛能履；不足以與行也，咥人之凶；位不當也。武人為于大君；志剛也。
愬愬終吉，志行也。
夬履貞厲，位正當也。
元吉在上，大有慶也。


天地交泰，后以財成天地之道，輔相天地之宜，以左右民。
拔茅征吉，志在外也。
包荒，得尚于中行，以光大也。
无往不復，天地際也。
翩翩不富，皆失實也。不戒以孚，中心願也。
以祉元吉，中以行愿也。
城復于隍，其命亂也。


天地不交，否；君子以儉德辟難，不可榮以祿。
拔茅貞吉，志在君也。
大人否亨，不亂群也。
包羞，位不當也。
有命无咎，志行也。
大人之吉，位正當也。
否終則傾，何可長也。


天與火，同人；君子以類族辨物。
出門同人，又誰咎也。
同人于宗，吝道也。
伏戎于莽，敵剛也。三歲不興，安行也。
乘其墉，義弗克也，其吉，則困而反則也。
同人之先，以中直也。大師相遇，言相克也。
同人于郊，志未得也。


火在天上，大有；君子以遏惡揚善，順天休命。
大有初九，无交害也。
大車以載，積中不敗也。
公用亨于天子，小人害也。
匪其彭，无咎；明辨晰也。
厥孚交如，信以發志也。威如之吉，易而无備也。
大有上吉，自天佑也。


​	
地中有山，謙；君子以裒多益寡，稱物平施。
謙謙君子，卑以自牧也。
鳴謙貞吉，中心得也。
勞謙君子，萬民服也。
无不利，撝謙；不違則也。
利用侵伐，征不服也。
鳴謙，志未得也。可用行師，征邑國也。


雷出地奮，豫。先王以作樂崇德，殷薦之上帝，以配祖考。
初六鳴豫，志窮凶也。
不終日，貞吉；以中正也。
盱豫有悔，位不當也。
由豫，大有得；志大行也。
六五貞疾，乘剛也。恆不死，中未亡也。
冥豫在上，何可長也。


澤中有雷，隨；君子以嚮晦入宴息。
官有渝，從正吉也。出門交有功，不失也。
係小子，弗兼與也。
系丈夫，志舍下也。
隨有獲，其義凶也。有孚在道，明功也。
孚于嘉，吉；位正中也。
拘系之，上窮也。


山下有風，蠱；君子以振民育德。
幹父之蠱，意承考也。
幹母之蠱，得中道也。
幹父之蠱，終无咎也。
裕父之蠱，往未得也。
干父之蠱；承以德也。
不事王侯，志可則也。


澤上有地，臨；君子以教思无窮，容保民无疆。
咸臨貞吉，志行正也。
咸臨，吉无不利；未順命也。
甘臨，位不當也。既憂之，咎不長也。
至臨无咎，位當也。
大君之宜，行中之謂也。
敦臨之吉，志在內也。


風行地上，觀；先王以省方，觀民設教。
初六童觀，小人道也。
窺觀女貞，亦可醜也。
觀我生，進退；未失道也。
觀國之光，尚賓也。
觀我生，觀民也。
觀其生，志未平也。


雷電噬嗑；先王以明罰敕法。
屨校滅趾，不行也。
噬膚滅鼻，乘剛也。
遇毒，位不當也。
利艱貞吉，未光也。
貞厲无咎，得當也。
何校滅耳，聰不明也。


山下有火，賁；君子以明庶政，无敢折獄。
舍車而徒，義弗乘也。
賁其須，與上興也。
永貞之吉，終莫之陵也。
六四，當位疑也。匪寇婚媾，終无尤也。
六五之吉，有喜也。
白賁无咎，上得志也。


山附地上，剝；上以厚下，安宅。
剝床以足，以滅下也。
剝床以辨，未有與也。
剝之无咎，失上下也。
剝床以膚，切近災也。
以宮人寵，終无尤也。
君子得輿，民所載也。小人剝廬，終不可用也。



雷在地中，復；先王以至日閉關，商旅不行，后不省方。
不遠之復，以修身也。
休復之吉，以下仁也。
頻復之厲，義无咎也。
中行獨復，以從道也。
敦復无悔，中以自考也。
迷復之凶，反君道也。


天下雷行，物與无妄；先王以茂對時，育萬物。
无妄之往，得志也。
不耕獲，未富也。
行人得牛，邑人災也。
可貞无咎，固有之也。
无妄之藥，不可試也。
无妄之行，窮之災也。


天在山中，大畜；君子以多識前言往行，以畜其德。
有厲利已，不犯災也。
輿說輹，中无尤也。
利有攸往，上合志也。
六四元吉，有喜也。
六五之吉，有慶也。
何天之衢，道大行也。


山下有雷，頤；君子以慎言語，節飲食。
觀我朵頤，亦不足貴也。
六二征凶，行失類也。
十年勿用，道大悖也。
顛頤之吉，上施光也。
居貞之吉，順以從上也。
由頤厲吉，大有慶也。


澤滅木，大過；君子以獨立不懼，遯世无悶。
藉用白茅，柔在下也。
老夫女妻，過以相與也。
棟橈之凶，不可以有輔也。
棟隆之吉，不橈乎下也。
枯楊生華，何可久也。老婦士夫，亦可醜也。
過涉之凶，不可咎也。



水洊至，習坎；君子以常德行，習教事。
習坎入坎，失道凶也。
求小得，未出中也。
來之坎坎，終无功也。
樽酒簋貳，剛柔際也。
坎不盈，中未大也。
上六失道，凶三歲也。



明兩作離，大人以繼明照于四方。
履錯之敬，以辟咎也。
黃離元吉，得中道也。
日昃之離，何可久也。
突如其來如，无所容也。
六五之吉，離王公也。
王用出征，以正邦也。



山上有澤，咸，君子以虛受人。
咸其拇，志在外也。
雖凶居吉，順不害也。
咸其股，亦不處也。志在隨人，所執下也。
貞吉悔亡，未感害也。憧憧往來，未光大也。
咸其脢，志末也。
咸其輔頰舌，滕口說也。



雷風，恆；君子以立不易方。
浚恆之凶，始求深也。
九二悔亡，能久中也。
不恆其德，无所容也。
久非其位，安得禽也。
婦人貞吉，從一而終也。夫子制義，從婦凶也。
振恆在上，大无功也。




天下有山，遯；君子以遠小人，不惡而嚴。
遯尾之厲，不往何災也。
執用黃牛，固志也。
係遯之厲，有疾憊也。畜臣妾吉，不可大事也。
君子好遯，小人否也。
嘉遯貞吉，以正志也。
肥遯，无不利；无所疑也。


雷在天上，大壯；君子以非禮勿履。
壯于趾，其孚窮也。
九二貞吉，以中也。
小人用壯，君子罔也。
藩決不羸，尚往也。
喪羊于易，位不當也。
不能退，不能遂，不祥也。艱則吉，咎不長也。



明出地上，晉；君子以自昭明德。
晉如，摧如；獨行正也。裕无咎；未受命也。
受玆介福，以中正也。
眾允之，志上行也。
碩鼠貞厲，位不當也。
失得勿恤，往有慶也。
維用伐邑，道未光也。


明入地中，明夷；君子以蒞眾，用晦而明。
君子于行，義不食也。
六二之吉，順以則也。
南狩之志，乃大得也。
入于左腹，獲心意也。
箕子之貞，明不可息也。
初登于天，照四國也。後入于地，失則也。



風自火出，家人；君子以言有物，而行有恆。
閑有家，志未變也。
六二之吉，順以巽也。
家人嗃嗃，未失也；婦子嘻嘻，失家節也。
富家大吉，順在位也。
王假有家，交相愛也。
威如之吉，反身之謂也。


上火下澤，睽；君子以同而異。
見惡人，以辟咎也。
遇主于巷，未失道也。
見輿曳，位不當也。无初有終，遇剛也。
交孚无咎，志行也。
厥宗噬膚，往有慶也。
遇雨之吉，群疑亡也。



山上有水，蹇；君子以反身修德。
往蹇來譽，宜待也。
王臣蹇蹇，終无尤也。
往蹇來反，內喜之也。
往蹇來連，當位實也。
大蹇朋來，以中節也。
往蹇來碩，志在內也。利見大人，以從貴也。




雷雨作，解；君子以赦過宥罪。
剛柔之際，義无咎也。
九二貞吉，得中道也。
負且乘，亦可醜也，自我致戎，又誰咎也。
解而拇，未當位也。
君子有解，小人退也。
公用射隼，以解悖也。


山下有澤，損；君子以懲忿窒欲。
巳事遄往，尚合志也。
九二利貞，中以為志也。
一人行，三則疑也。
損其疾，亦可喜也。
六五元吉，自上佑也。
弗損益之，大得志也。


風雷，益；君子以見善則遷，有過則改。
元吉无咎，下不厚事也。
或益之，自外來也。
益用凶事，固有之也。
告公從，以益志也。
有孚惠心，勿問之矣。惠我德，大得志也。
莫益之，偏辭也。或擊之，自外來也。


澤上于天，夬；君子以施祿及下，居德則忌。
不勝而往，咎也。
莫夜有戎，得中道也。
君子夬夬，終无咎也。
其行次且，位不當也。聞言不信，聰不明也。
中行无咎，中未光也。
无號之凶，終不可長也。


天下有風，姤；后以施命誥四方。
繫于金柅，柔道牽也。
包有魚，義不及賓也。
其行次且，行未牽也。
无魚之凶，遠民也。
九五含章，中正也。有隕自天，志不舍命也。
姤其角，上窮吝也。


澤上於地，萃；君子以除戎器，戒不虞。
乃亂乃萃，其志亂也。
引吉无咎，中未變也。
往无咎，上巽也。
大吉无咎，位不當也。
萃有位，志未光也。
齎咨涕洟，未安上也。


地中生木，升；君子以順德，積小以高大。
允升大吉，上合志也。
九二之孚，有喜也。
升虛邑，无所疑也。
王用亨于岐山，順事也。
貞吉升階，大得志也。
冥升在上，消不富也。


澤无水，困；君子以致命遂志。
入于幽谷，幽不明也。
困于酒食，中有慶也。
據于蒺蔾，乘剛也。入于其宮，不見其妻，不祥也。
來徐徐，志在下也。雖不當位，有與也。
劓刖，志未得也。乃徐有說，以中直也。利用祭祀，受福也。
困于葛藟，未當也。動悔，有悔吉，行也。



木上有水，井；君子以勞民勸相。
井泥不食，下也。舊井无禽，時舍也。
井谷射鮒，无與也。
井渫不食，行惻也。求王明，受福也。
井甃无咎，修井也。
寒泉之食，中正也。
元吉在上，大成也。


澤中有火，革；君子以治歷明時。
鞏用黃牛，不可以有為也。
巳日革之，行有嘉也。
革言三就，又何之矣。
改命之吉，信志也。
大人虎變，其文炳也。
君子豹變，其文蔚也。小人革面，順以從君也。



木上有火，鼎；君子以正位凝命。
鼎顛趾，未悖也。利出否，以從貴也。
鼎有實，慎所之也。我仇有疾，終无尤也。
鼎耳革，失其義也。
覆公餗，信如何也。
鼎黃耳，中以為實也。
玉鉉在上，剛柔節也。



洊雷，震；君子以恐懼脩省。
震來虩虩，恐致福也。笑言啞啞，後有則也。
震來厲，乘剛也。
震蘇蘇，位不當也。
震遂泥，未光也。
震往來厲，危行也。其事在中，大无喪也。
震索索，中未得也。雖凶无咎，畏鄰戒也。



兼山，艮；君子以思不出其位。
艮其趾，未失正也。
不拯其隨，未退聽也。
艮其限，危薰心也。
艮其身，止諸躬也。
艮其輔，以中正也。
敦艮之吉，以厚終也。



山上有木，漸；君子以居賢德，善俗。
小子之厲，義无咎也。
飲食衎衎，吉，不素飽也。
夫征不復，離群醜也。婦孕不育，失其道也。利用御寇，順相保也。
或得其桷，順以巽也。
終莫之勝，吉；得所愿也。
其羽可用為儀，吉；不可亂也。



澤上有雷，歸妹；君子以永終知敝。
歸妹以娣，以恆也。跛能履吉，相承也。
利幽人之貞，未變常也。
歸妹以須，未當也。
愆期之志，有待而行也。
帝乙歸妹，不如其娣之袂良也。其位在中，以貴行也。
上六无實，承虛筐也。


雷電皆至，豐；君子以折獄致刑。
雖旬无咎，過旬災也。
有孚發若，信以發志也。
豐其沛，不可大事也。折其右肱，終不可用也。
豐其蔀，位不當也。日中見斗，幽不明也。遇其夷主，吉；行也。
六五之吉，有慶也。
豐其屋，天際翔也。闚其戶，闃其无人，自藏也。



山上有火，旅；君子以明慎用刑，而不留獄。
旅瑣瑣，志窮災也。
得童僕貞，終无尤也。
旅焚其次，亦以傷矣。以旅與下，其義喪也。
旅于處，未得位也。得其資斧，心未快也。
終以譽命，上逮也。
以旅在上，其義焚也。喪牛于易，終莫之聞也。


隨風，巽；君子以申命行事。
進退，志疑也。利武人之貞，志治也。
紛若之吉，得中也。
頻巽之吝，志窮也。
田獲三品，有功也。
九五之吉，位正中也。
巽在床下，上窮也。喪其資斧，正乎凶也。


麗澤，兌；君子以朋友講習。
和兌之吉，行未疑也。
孚兌之吉，信志也。
來兌之凶，位不當也。
九四之喜，有慶也。
孚于剝，位正當也。
上六引兌，未光也。


風行水上，渙；先王以享于帝立廟。
初六之吉，順也。
渙奔其机，得愿也。
渙其躬，志在外也。
渙其群，元吉；光大也。
王居无咎，正位也。
渙其血，遠害也。


澤上有水，節；君子以制數度，議德行。
不出戶庭，知通塞也。
不出門庭，失時極也。
不節之嗟，又誰咎也。
安節之亨，承上道也。
甘節之吉，居位中也。
苦節貞凶，其道窮也。


澤上有風，中孚；君子以議獄緩死。
初九虞吉，志未變也。
其子和之，中心願也。
可鼓或罷，位不當也。
馬匹亡，絕類上也。
有孚攣如，位正當也。
翰音登于天，何可長也。


山上有雷，小過；君子以行過乎恭，喪過乎哀，用過乎儉。
飛鳥以凶，不可如何也。
不及其君，臣不可過也。
從或戕之，凶如何也。
弗過遇之，位不當也。往厲必戒，終不可長也。
密雲不雨，已上也。
弗遇過之，已亢也。


水在火上，既濟；君子以思患而預防之。
曳其輪，義无咎也。
七日得，以中道也。
三年克之，憊也。
終日戒，有所疑也。
東鄰殺牛，不如西鄰之時也；實受其福，吉大來也。
濡其首厲，何可久也。


火在水上，未濟；君子以慎辨物居方。
濡其尾，亦不知極也。
九二貞吉，中以行正也。
未濟征凶，位不當也。
貞吉悔亡，志行也。
君子之光，其暉吉也。
飲酒濡首，亦不知節也。














